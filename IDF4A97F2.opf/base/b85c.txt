/ /rje btsun bla ma mus pa chen po'i rnam par thar pa ngo mtshar rgya mtsho zhes bya ba/ dpal ldan bla ma dam pa'i zhabs la gus pas phyag 'tshal lo/ /rgyal ba rgya mtsho'i
gsung rab rgya mtsho blo gros rgya mtshos yongs bzung ste/ /rgyal sras rgya mtsho'i spyod pa rgya mtsho brtson pa rgya mtshos legs bsgrubs pas/ /mdo rgyud rgya mtsho'i dgongs
pa rgya mtsho lag len rgya mtsho'i tshogs bcas kyis/ /skal ldan rgya mtsho'i dad pa rgya mtshor gdams pa rgya mtshos bltams mdzad rgyal/ /skyon med yon tan kun gyi mdzod
mnga' khyod kyi rnam thar ma lus pa/ /grangs med lce yis bskal par brjod kyang bas par mi 'gyur de lta na'ang / /bslu med ngag gi thun mong grags pa tsam zhig 'dir ni
brjod pa la/ /zol med dad pa'i yid ldan don gnyer tshogs rnams dga' bas nyan par gyis/ /rgyal ba thams cad kyi mkhyen brtse gcig tu bsdus nas snyigs ma'i dus su gangs ri'i
khrod 'dir mi'i gzugs su sprul te/ 'gro ba rnams kyi don mdzad pa'i bdag nyid chen po lha dang bcas pa'i 'jig rten na/ dkon mchog rgyal mtshan zhes mtshan yongs su grags
pa de nyid kyi rnam par thar pa ngo mtshar chu rgyun zhes bya ba tshigs su bcad pa bdun cu pa zhig sngar rnam par spel ba las/ slar yang de nyid kyi don rnam par 'grel
pa zhig gyis shig ces yul mchog la dad pa dang ldan pa dag gis bskul ba'i phyir na ngo mtshar rgya mtsho 'di 'bri ba la skyon med do/ /'di la gsum ste/ rtsom pa la 'jug
pa klad kyi don/ brtsams par bya ba gzhung gi don/ rtsom pa mthar phyin pa mjug gi don to/ /dang po la mtshan gyi don/ mchod par brjod pa/ bshad par dam bca' ba dang gsum
las/ dang po ni/ rje btsun bla ma dam pa mus pa chen po'i rnam par thar pa ngo mtshar chu rgyun zhes bya ba zhes pa ste/ rje btsun dam pa'i yon tan ma dros pa'i mtsho las
byung zhing / mthong ba dang thos pa dag gis ngo mtshar gyi

dpal bskyed la/ gdul bya rnams kyi dad pa'i rgya mtshor 'jug pa'i phyir na de skad ces bya'o/ /gnyis pa la/ lam ston pa po sangs rgyas la mchod par brjod pa/ dngos grub ster
ba po bla ma nyid la mchod par brjod pa dang gnyis las/ dang po ni/ rgyal ba rdo rje 'chang la phyag 'tshal lo/ /zhes pa'o/ /gnyis pa ni/ dkon mchog mkhyen pa'i zhes sogs
tshigs bcad gcig ste/ 'di'i mtshan gyi don mkhyen brtse nus pa gsum dang sbyar nas/ /de nyid kyang rigs gsum gyi rgyal ba gsum dang mtshungs par ston pa'o/ /nas zhes pa
ni lhag ma 'dren pa'i tshig go /gsum pa ni/ skyes chen dam pa'i zhes sogs tshigs bcad gcig ste/ skyes bu chen po 'di nyid nges pa'i don du 'og min stug po bkod pa'i zhing
khams su phyi dang nang gi mngon par byang chub pa'i tshul gyis mngon par rdzogs par sangs rgyas nas/ slar yang 'jig rten gyi khams gzhal du med pa na/ sprul pa dpag tu
med pas sems can gyi don mdzad par nges pa'i phyir na rnam par thar pa ma lus pa ni sus kyang brjod par mi nus te/ tshad gzung du med pa'i phyir ro/ /de'i cha shas zhing
'dir skal ba mnyam pa'i gdul bya rnams la thun mong du snang ba rgya mtsho lta bu las dad pa'i blo gros kyi snyim pas bcus te/ bdag nyid kyang dam pa 'di lta bu las gdams
pa 'di lta bu thob po snyam du yid tshim pa dang / gzhan dag la yang dad pa'i chu rgyun ma skyes pa skyed pa dang / skyes pa spel ba'i phyir du rang nyid kyis mthong ba
dang / yid ches pa las thos pa dang / yang dag pa'i gtan tshigs las nges pa rnyed pa rnams brjod par bya'o zhes pa'i don to/ /gnyis pa la gsum ste/ yon tan rtogs pa'i ched
du rnam thar brjod pa/ bsod nams spel ba'i ched du rgyun bshags bya ba/ 'bras bu 'grub pa'i ched du smon lam gdab pa'o/ /

dang po la brgyad de/ rigs khyad par can du 'khrungs pa'i tshul/ nges 'byung gi bsam pas bskul ba'i tshul/ bstan pa'i sgor zhugs pa'i tshul/ thos bsam gyis rgyud sbyangs pa'i
tshul/ bsgom pas nyams su blang ba'i tshul/ bla ma lha yis rjes su bzung ba'i tshul/ 'bras bus bstan pa la bya ba byas pa'i tshul bsam gyis mi khyab pa'i rnam thar gzhan
bstan pa'o/ /dang po ni/ rgya chen smon lam zhes sogs tshigs bcad gcig ste/ 'gro ba mgon med pa rnams kyi mgon du gyur cig ces pa'i smon lam gyis sngon bsags pa'i tshogs
gnyis kyi chu gter bsrubs pa las/ /sde snod gsum dang rgyud sde bzhi'i bstan pa gser gyi ri bos bskor ba'i gangs ri'i khrod 'dir dal 'byor gyi lhun po brnyes te/ de yang
dbus gtsang ru bzhir grags pa'i g.yas ru byang gi cha 'phags pa 'jig rten dbang phyug gis byin gyis brlabs pa'i skyes chen du ma byon pa'i mus kyi lung pa'i stod/ rta
mo gling skya zhes bya bar yab dkon mchog bzang po lo so bzhi lon pa'i dus su/ yum nam mkha' skyong las/ sa pho 'brug gi lo la rje 'di nyid 'khrungs pa'i mtshan dkon mchog
dar zhes bya'o/ /de yang 'di'i rigs zhang / rus pa ldong yin la/ yang mes zhang 'od ldan des mus su byon/ de'i sras po zhang g.yung de bcu gcig zhal la thugs dam du mdzad
pas lo gya drug thub/ de'i sras dkon mchog bzang po ste/ nam mkha' blo gros pa la rab byung zhus pa'i mtshan dkon mchog dpal/ de nas jo nang pa nam chos pa la don zhags
dang / sbyor drug zhus/ mus chen nam mkha'i rnal 'byor pa las khrid zab mo 'ga' zhig zhus te/ don zhags kyi gzungs dang yi ge drug pa la thugs dam mdzad pa zhig ste/ des
na rje 'di nyid ni skyes bu dam pa'i rigs su 'khrungs pa yin no/ /gnyis pa ni/ gzhon nu nyid nas zhes sogs tshigs bcad gcig dang /

rje 'di nyid chung ngu'i dus nas phyi rol gyi dngos po'i 'gyur ba tsam la brten nas kyang mi rtag pa'i blo skyes te/ 'jig rten thams cad la zhen pa log pa dang / phyogs mtha'
med du mi dang / ba glang dang / ri dgas sogs rab tu mang po yod pa la dpags nas 'khor ba mtha' med du rtogs te/ nges 'byung gi blo drag po skyes pa dang / dgung lo gnyis
gsum tsam na yab yum gyi rum du gzims pa'i dus su snang ba bden med du rtogs pa'i ting nge 'dzin bzang po skyes pa dang / rtsed mo rtse ba'i dus su yang rdo ba dang tsha
khang gi lha la sogs pa che ba rnams la chung ba rnams btud nas btsun pa gyis/ dbang bskur zhus zhes bya ba la sogs pa las tha mal gyi rtsed mo mi mdzad pa dang / brag
phug sogs su sleb pa'i tshe sgom byed pa'i rnam 'gyur mdzad pa sogs rnam pa thams cad du dge ba bsgrub par bzhed pa'i ngang tshul can yin par grag go /de nas dgung lo dgu
tshun chad du bla ma gu ru pa zhes bya ba dang / bla ma mkha' 'gro ba zhes bya ba'i bud med cig dang / bla ma nam mkha' blo gros pa rnams la chos cung zad gsan no/ /gsum
pa ni/ bstan la 'jug tshe zhes sogs tshigs bcad gcig ste/ dgung lo dgu bzhes pa'i dus su/ mkhan po rgyal sras thogs pa med pa'i dngos slob dbang 'od bzang po/ slob dpon
dpal 'od pa las dge tshul gyi sdom pa mnos te/ mkhan po las/ kye rdor man ngag lugs kyi dbang / theg pa chen po'i blo sbyong zin bris ma/ 'gro mgon dpal ye bas mdzad pa'i
rgyal sras pa'i rnam thar gyi lung rnams gsan no/ /bzhi pa la gnyis te/ 'dren pa gzhan las ji ltar gsan pa'i tshul/ 'dren pa mchog las ji ltar gsan pa'i tshul lo/ /dang
po ni/ thos pa rgya mtsho'i zhes sogs tshigs bcad bdun te/ skyes bu dam pa rnams ni skye ba thams cad du yang dag pa'i lam la goms pa'i stobs kyis/ gzhon nu'i dus nas thos
pa rgya mtsho'i gling du 'jug

par mdzad do/ /de yang 'di skad thos te/ dgung lo bcu gsum bzhes pa na/ mus kyi chos sde gle lung zhes bya bar/ chen po byang seng ba sku mched kyi drung du byon te/ phar phyin
dang spyod 'jug la thugs sbyong mdzad/ bar skabs su bla ma nam chos bzang po la dus 'khor yongs rdzogs kyi dbang / 'jigs byed kyi dbang gsan cing / byang seng ba las
phar phyin bu TIka gi skabs dang gi lung dang / zhing mo che ba'i blo sbyong yang gsan te/ bco brgyad pa na chos sde nyid du bshad pa dang / de'i dga' ston rgya chen po
mdzad do/ /nyi shu pa na mus kyi gnas gsar zhes bya ba'i gtsug lag khang du/ grub pa'i dbang phyug chen po mnyam med nam mkha'i rnal 'byor pa'i zhabs drung du byon te/ shes
rab kyi pha rol tu phyin pa'i man ngag gcod kyi khrid zhus nas/ spyir gcod khrid la thun drug tu byed pa yin na yang / thun gyi bye brag med par nyin mtshan khor yug tu
brtson pa drag pos bsgoms pas thugs dam gyi gzigs snang mang po dang / byams pa dang snying rje tshad med pa thugs rgyud la 'khrungs/ khyad par du bla ma'i rnal 'byor bsgoms
te/ yum gyi skye ba phyi ma gang yin bstan du gsol zhes gsol ba drag tu btab nas gzigs pas/ 'di dang 'di yin zhes pa'i mtshan ma lan gnyis su byung ba sogs kyi nyams
rtogs khyad par can mang du 'khrungs so/ /de nas de'i chos skor la/ skye med do pa nas brgyud pa'i gcod kyi khrid/ ma gcig sogs kyi lo rgyus/ grwa pa hag gi lo rgyus/ rgya
nag gcer bu'i bka' brgyud/ sma ra ser po'i bka' brgyud/ /bka' tshoms kyi gzhung / bka' tshoms kyi gzhung lan so lnga pa/ Arya de ba'i tshigs bcad che chung gnyis 'grel
pa dang bcas pa dang / ngo sprod lta ba'i skor/ nyams len spyod pa'i skor/ bogs 'don gegs sel gyi skor/ lam rim pa bcu gsum la sogs pa ma gcig gi chos skor yongs su rdzogs
pa gsan no/ /nyer gcig

pa la ngam rings kyi chos sde chen por slob dpon chen po blo gros rgyal mtshan pa dang / de'i slob chung dge ba'i bshes gnyen sangs rgyas blo gros pa dpon slob kyi drung du
bsnyen te/ gtso bor phar tshad la thugs sbyongs/ sangs rgyas blo gros pa las jo bo'i chos chung brgya rtsa'i lung rnams gsan te/ nyer gsum pa la chos grwa de nyid du grwa
skor yang mdzad do/ /nyer bzhi pa la bzang ldan gyi mkhas pa chen po thugs rje dpal ba la stod lhor byon pa'i chag phyir byon/ lo gcig tsam bzhugs nas lung rigs la legs
par sbyangs nas dngos stobs rigs pa'i dbang phyug chen por gyur to/ /pha rol gyi rgol ba gang la yang mi 'jigs pa'i spobs pa thob par gyur to/ /nyer lnga pa la 'dzam gling
mkhas pa'i dbang po g.yag sprug sangs rgyas dpal la stod lhor phebs pa dang mjal te/ phar phyin gyi bshad pa tshar phyed dang gnyis/ mdo sdud pa/ mi g.yo ba dkar po'i
sgrub thabs kyi lung / dbu ma lugs kyi sems bskyed rnams gsan te/ de nyid kyi lo gdan sa chen po dpal ldan sa skyar grwa skor mdzad de bshad pa dang ston pa la kun gyis mthun
snang du grub par gyur to/ /nyer drug pa la mdog gi tsha sna zhes bya ba'i gtsug lag khang du/ gangs can mkhas pa'i gtsug rgyan sems dpa' chen po gzhon nu rgyal mchog
pa dang mjal te/ chag phyir byon/ lung rigs la thugs sbyangs nas/ nyer bdun pa la gnas gsar du chos rje nam mkha'i rnal 'byor pa mjal du byon pas/ sngar gcod khrid zhus
pa'i dus kyi dge sbyor gyi brtson pa drag po dang / nyams rtogs kyi 'khrungs lugs khyad par can rnams la thugs dgyes pa'i stobs kyis ni gu cig zhus nas dge sbyor la dril
ba cig 'thad ces pa'i zhal da gnang ba la/ 'dul mngon dang dbu ma rtsa 'jug sogs puu sti 'ga' yar zhig la grwa skor byas nas/ de nas dge sbyor la dril ba zhu zhes zhus pas/
chos kyi don go na grwa skor ma byas kyang

nyes pa med/ don ma go na grwa skor byas kyang dgos pa med pas cis kyang dge sbyor la dril ba drag ces gsung / 'o na de ltar byed par zhu zhus nas/ thog mar ni gu chos drug
gi khrid byin rlabs dang bcas pa/ sems 'chi med rnams kyi khrid zhus nas/ chos drug rdo rje'i tshig rkang / tshig gsal them yig /mus chen pas mdzad pa'i khrid yig /sgyu
ma lam rim rtsa 'grel sgyu ma gtan la dbab pa/ sgyu lus 'dzin pa rang grol/ lam dri ma med pa la sogs pa'i ni gu'i chos skor rdzogs pa zhus/ yang nA ro chos drug gi khrid
zhus nas nA ro'i khrid yig thabs lam tshigs bcad ma la sogs pa nA ro chos drug gi chos skor rdzogs par gsan/ yang phyag rgya chen po snying po don gyi khrid yig la sogs
pa phyag rgya chen po'i chos skor rnams dang / yang dgon pa'i ri chos yon tan kun 'byung la sogs pa ri chos kyi skor rnams dang / blo sbyong rtse mo gnyis pa la sogs pa blo
sbyong gi skor 'ga' zhig dang / zhi byed skam lugs kyi khrid zhus nas/ zhi byed bla ma brgyud pa'i lo rgyus che chung gnyis la sogs pa'i zhi byed kyi skor yongs su rdzogs
pa gsan te/ de dag kyang ming rkyang tsam du ma las par so so'i nyams rtogs rnams rgyud la skyes skyes kyi bar du brtson pa drag pos bsgoms pas/ chos rje'i zhal nas khyod
la nyams rtogs 'di dang 'di 'dra byung 'dug go zhes ngo sprod kyang mdzad/ gzhan yang dbang gi skor la/ tshe dpag med/ kun rig /'jigs byed ro langs brgyad skor/ bde
mchog dril bu pa rnams kyi dbang gsan no/ /nyer brgyad pa la slar yang chos rje rgyal mchog pa'i chag phyir byon te/ so gcig pa'i bar du lus dang grib ma bzhin du 'bral ba
med par bsten/ /spyod lam gyis kyang mnyes par byas te/ phar phyin/ tshad ma/ dbu ma/ mngon pa kun las btus/ 'dul ba mdo rtsa la sogs pa'i pha rol tu phyin pa'i gzhung
rnams legs par sbyangs par mdzad do/ /de'i tshe kun btus

kyi TIka /mdzod chen gyi TIka shog bu bcu bzhi tsam chos thun re la gsungs pa rnams rje 'di kho nas bskyor ba dang / dbu ma'i spyi don dgag sgrub dang / lung rab tu mang po
dang bcas pa rnams kyang / rje 'di kho nas bzung nus pas/ chos rje rgyal mchog pas shes rab che ba'i mtshan gzhi gcig la phyogs kun du bsgrags par mdzad do/ /khyad par du
sum cu pa la dngul chu'i chos rdzong du/ bla ma gser gling pa nas brgyud pa'i theg pa chen po'i blo sbyong nyams khrid du zhus nas bsgoms pas/ byang chub kyi sems gnyis
kyi rtogs pa skyes pa'i tshul ni 'og tu brjod par bya'o/ /so gcig pa sa pho khyi lo la snyigs dus kyi thub dbang gnyis pa rong ston chos rje bzang ldan du bzhugs pa'i drung
du byon te/ phar phyin gyi skabs bzhi pa dang / rnam 'grel gyi gzhan don le'u'i bshad pa dang / rje de nyid kyis mdzad pa'i dbu ma'i stong thun rnams gsan no/ /de'i ston
rje de nyid dang / sa bzang na chos rje rgyal mchog pa bzhugs pa gnyis kyis/ chos rje nam mkha'i drung du gdams ngag zab mo zhu ba'i snyan zhus la btang ste/ bla ma'i
drung du zhus nas/ dam pa de nyid gnas gsar du gdan drangs/ rong ston chos rje zla ba gnyis tsam bzhugs te/ ni gu dang bde mchog snyan brgyud sogs gdams ngag du ma gsan
nas la stod lho la thegs/ chos rje rgyal mchog pa de'i dgun/ phag lo'i dpyid dbyar rnams la de nyid du bzhugs nas/ bo dong du gdan drangs pa'i chag phyi rje 'di nyid kyis
mdzad/ slar gnas gsar du byon te ni gu la sogs pa'i khrid rnams bskyar ma zhus/ chos 'phro rnams phal cher rdzogs nas/ byi lo nag pa zla ba'i tshes bcu drug la chos rje
nam mkha' ba bde bar gshegs pa'i gsol 'debs/ gshegs rdzongs/ /gdung rus sA tstshar btab pa/ phyi rten tshun chad grub ste thugs dgongs rdzogs par mdzad do/ /de nas sngar
ngam rings su mkhan chen sangs blo bas grwa tshang gi bshad nyan

dgos gsungs pa bzlog kyang / de'i gleng bslang byung gi dogs nas dbyar dang ston gnyis phyi ba khung sogs kyi lung stong du gcig pur gzhugs nas thugs dam mdzad/ dgun rdzing
lung du bzhugs pas/ glang lo'i dpyid mkhan chen sangs blo bas cis kyang grwa tshang gi bshad nyan gyis/ mi kun khyod bsten ma shes zhes nga la 'thab tu 'ong bar 'dug gsungs
pa la/ 'dod bzhed med pa'i rgyu mtshan zhus nas/ glang lo'i mjug tu lha sar byon/ stag lo'i cho 'phrul chen po la phyag dang bskor ba la sogs bsags sbyangs kyi rnal 'byor
mdzad/ de nas nyan stong du chos rje rgyal mchog pa bzhugs pa'i drung du byon te/ mkhan po gzhung lugs rab 'byams smra ba'i bshes gnyen gangs can kun dga' dpal/ las
kyi slob dpon don rin pa/ gsang ste ston pa chos rje rgyal tshab pa/ chos rje rgyal mchog pa rnams la sogs pa dad pa'i dge 'dun nyi shu rtsa gsum gyi dbus su so lnga pa chu
pho stag gi lo a mi yol du bsnyen par rdzogs par mdzad do/ /de nas bo dong bar chos rje rgyal mchog pa'i chag phyi mdzad nas/ mus su byon te/ so drug pa yos lo la mus
su bzhugs pa'i tshe/ shog bu tshal du bla ma nam chos pa bde bar gshegs pa'i nub mo/ rje 'di'i mnal lam du/ bla ma nam chos pa bde ba can du gshegs/ khyod kyang de nas lo
bzhi bcu zhe gnyis na bde ba can du 'gro ba yod ces zer ba cig byung gsung ngo / /de'i ston chos rje rgyal mchog pa chu 'dus su bzhugs pas/ bshad nyan la shog gsungs pa'i
pho nya phyag rtags dang bcas pa phebs/ bshad nyan mi byed kyang / de'i rgyu mtshan dang / sa skyar bka' lung zhu ru 'gro ba'i zhal da zhu ba la de ma thag byon pas/ chos
rje dges nas/ sde de'i rigs bzang ba dang / nor phyug pa'i grwa pa sprod pa dang / 'jig rten gyi zang zing mang po 'ong ba'i zhal da gnang gin 'dug kyang / thugs la 'phrod
pa tsam ma byung bar/ sngar ngam rings su slob dpon sangs blo ba la rigs

bzang ba lha'i dbang po brgya byin/ nor phyug pa rnam thos kyi bu byung kyang 'dod pa med ces pa'i zhu phod phul ba de thugs la mnga' bas/ 'di lta bu'i zhal da gnang ba'i sgo
med ces zhus te/ zhu ba dka' se ba zhig la grub bo/ /de dag gi skabs su yongs 'dzin gzhan las dam pa'i chos ji ltar gsan pa'i tshul ni/ byang seng pa'i gcung po mkhan
chen brtan bzang pa la ba ri ba'i bskang bzlog gsan/ byang seng ba'i slob chung bkra shis rgyal ba la 'dul ba'i gleng 'bum gsan/ mkhan chen brtan rgyal ba la bu ston chos
'byung dang / don zhags lha lnga'i dbang la sogs pa gsan/ bla ma kun blo pa la spyod 'jug dang 'dul ba lung la sogs pa gsan/ gangs pa kun dga' bzang po ba la sum pa lo tsA
ba'i snyan brgyud gsan/ /spos khang pa rin rgyal ba la ched du brjod pa'i tshoms gsan/ gnas rnying pa rin rgyal ba la zhi byed kyi skor pusti drug tsam gsan/ bdag chen
gzhi thog pa blo gros rgyal mtshan pa la tshad ma'i thun tshags gsan/ mi nyag jo gdan dpal bzang ba la chos cung zad dang / mnga' ris pa bha dra shrI la phyag drug pa'i
skor kha cig dang / jo nang du sgrub pa po dbus ma la rdo rje sems dpa'i bsgom bzlas gsan/ hor bka' bzhi pa seng ge rgyal mtshan la grub thob brgyad cu'i bstod pa dang /
lam 'bras pa blo bzang pa la lam zab/ bla ma bka' bzhi pa dpal ldan seng ge la sa sde'i pusti bzhi tsam dang / byang chen du bya bral ba bsod blo ba la ma Ni'i lung rnams
gsan/ theg chen chos rje'i drung du bde mchog lo hi pa'i dbang / dbu ma lugs kyi sems bskyed gsan/ bka' lnga pa dpal 'byor shes rab la 'jug pa'i bshad pa dang / rten 'brel
snying po'i khrid rnams gsan/ mdog glo mkhan po yon tan dpal mgon pa la 'dul ba mdo rtsa/ rgyas 'grel 'od ldan la sogs pa gsan/ gtsang gzhung pa slob dpon tshul bzang
ba la dpe chos rin spungs dang / lha sa gru khud?khung

pa slob dpon sangs rgyas 'phel ba la phar phyin g.yag TIka chen mo'i lung dang bshad pa gsan/ shar pa slob dpon kun legs pa la gzungs grwa lnga'i dbang dang / mkhyen rab dbang
phyug grags pa dpal bzang po la mtshan brjod kyi lung gsan/ bla ma phyi ma drug pa 'di las 'dren pa mchog las gsan pa'i rjes su gsan pa yin na'ang / sa bcad kyi tshoms
mi 'khrugs par bya ba'i phyir du 'dir phyogs gcig tu bris so/ /gnyis pa la gnyis te/ gdams pa thob pa'i rgyu/ gdams pa gsan pa'i tshul lo/ /gsang chen rgyud sde'i zhes
sogs tshigs bcad gcig ste/ skyes bu dam pa rnams ni dge ba'i bshes gnyen rgya mtsho lta bu bsten kyang / tshong dpon gyi bu nor bzang bzhin du slar yang gdams pa phyin ci
ma log par ston pa'i dge ba'i bshes gnyen tshol ba la ngoms pa med par mdzad do/ /de yang 'di skad thos te/ chos rje nam mkha'i rnal 'byor pa de bde mchog lo nag dril gsum
la thugs dam gyi gtso bor mdzad cing / bsngags pa yang che ba dang / mkhan chen sangs blo bas de bshad nyan mi mdzad na/ sngags kyi grwa sa cig tu sngags phyogs kyi slob
gnyer rgya che rab cig mdzod gsungs pa la brten nas/ rdo rje theg pa'i bka' lung rgya chen po gsan par bzhed de/ sngar nyang stod du chos rje rgyal tshab pa la chag phyir
'gro ba'i snyan zhus phul na yang stabs shig gis ma thon/ de nas chos rje rgyal mchog pa'i chag phyir bo dong du phebs pa'i tshe/ shangs pa kun mkhyen pa'i drung du 'byon
par bzhed de/ chos rje la zhus pas de 'thad gsungs nas/ rin spungs pa'i gser yig pa cig la sbrag yar mdzad pa yin na'ang / de'i nang par rang du 'byon ma bzhed par de
nyid du bzhugs so/ /de rjes yun mi ring ba zhig nas/ nyag re grags pa skam po zer ba de/ chos rje rgyal mchog pa'i drung du bsnyen rdzogs zhu ru byung ba la/ spyir sa skya'i
lo rgyus/ bye brag tu bla ma kun dga'

bzang po de yon tan che zhing / sgal tshigs bzang ba cig yin par grags pa ci 'dra yin dris pas/ khong na re/ spyir gsung rab spyi la mkhas/ khyad par bde dgyes la sogs pa sa
skya pa'i chos skor la shin tu mkhas shing / sgal tshigs bzang zer ba yang sde dpon sogs la bstun phyogs mi mdzad pa ma gtogs/ grwa pa la shin tu brtse bas nyam chung gi
bla ma yang dag pa cig yod zer ba gsan ma thag tu/ rtag tu ngus chos 'phags kyi gtam thos pa'am/ se ston kun rig gis/ mu gu lung gi thad kyi sprin dkar po mthong ba ltar/
thar pa'i lam ston pa'i dge ba'i bshes gnyen yin par/ nges shes gting nas 'khrungs te/ de'i zhabs drung du bsnyen nas bde mchog lo nag dril gsum gyi chos skor yongs su
rdzogs par zhus te/ g.yeng ba che chung gang gi yang dbang du ma song bar nyams len la dril ba cig bya dgos so snyam pa'i go cha dang rtag tu ma bral bar mdzad do/ /de'i
stobs kyis/ yos lo'i mjug tu chu 'dus nas tshur res sa skyar byon/ shAka bzang sku 'bum na drug pa rdo rje 'chang gi ngo bo rje btsun kun dga' bzang po bzhugs pa'i drung
du/ mkhan chen shAka bzang pa brgyud de/ bdag la lo nag dril gsum gyi chos skor yongs su rdzogs pa/ rtsa rgyud kyi bshad pa dang bcas pa cig sos ka tshun la rdzogs par gnang
dgos zhus pas/ da lta mtshams dam pa cig la yod/ 'di tsho la lta rtogs gyis gsungs nas bde mchog gi dpe cha 'ga' zhig gnang byung ste/ de'i ngang la zla ba gnyis tsam
song nas/ so bdun pa shing pho 'brug gi lo shar ba'i tshe/ mkhas grub gzhon nu seng ge pa la zhu ba bskur te/ de ma thag tu mjal nas/ bla ma la mi phyed pa'i dad pa skyes
shing / bla mas kyang thugs dges pa'i sgo nas rjes su 'dzin par mdzad do/ /gnyis pa ni/ bla ma mchog las zhes sogs tshigs bcad drug ste/ skyes bu dam pa rnams ni yongs
'dzin mchog

las gdams pa rgya mtsho lta bu thos shing / yon tan gyi mdzod du gyur pa ni chos nyid do/ /de'ang 'di skad thos te/ chos rje bzang po'i zhabs kyi drung du mjal ma thag nas
brtsams te/ 'brug lo'i ston tshun chad la bde dgyes gsang gsum gyi smin byed kyi dbang / bskyed rdzogs kyi man ngag /rgyud kyi bshad pa dang bcas pa gsan cing / de nas rdo
rje phreng ba/ kr-i ya sa mutstsha dang bcas pa la sogs pa'i chos kyi bka' drin dpag tu med pa nos par mdzad do/ /me pho rta'i lo'i nang du/ chos rje bzang po'i zhabs la
bar chad kyi mtshan ma gsal ba'i phyir du/ sku mtshams la bzhugs nas/ sku mtshams grol ba'i zhag gcig gi gong du/ rje 'di nyid dang / mnga' ris pa bla ma dkon mchog 'od
zer gnyis sku gdun du bos nas/ spyir thugs dam gyi gzigs snang dang / bar chad sel tshul sogs mang du gsungs te/ da lan skyon du song na yang gzhan sems la 'phreng ba cig
kyang med/ bya spyod gnyis kyi bstan pa 'di 'dod pa bzhin sos ma thub pa 'di dang / khyed rang gi phan thogs mi thogs gang yin kyang / khyod slob dpon dkon rgyal la lam
'bras tshang ma zhig ma 'phrod pa 'di 'phreng bar 'dug ces gsung ngo / /de la rje 'di nyid thugs bzhed pa cig kyang byung zhing / bla ma thugs dgongs gang la gtad kyang
da lam 'bras shig zhus nas dge sbyor gyi mthil de la byed dgos pa 'dug snyam pa 'khrungs so/ /da nas chos rje'i drung nas bdag mus su phyin nas/ 'khor lo bde mchog gi dge
sbyor cig byed pa lags zhus/ da dung nged la gsung ngag lam 'bras yod pas de nyon cig gsungs pa la/ lam 'bras zhu ba la 'bul ba mang po dang / bka' spyad mang po dgos pa'i
lo rgyus 'dug pas/ bdag la de lta bu'i nus pa med lags zhus pas/ chos rje'i zhal nas/ sngon gyi dus na bstan pa yar so'i dus su song bas/ gdul bya rnams chos la don gnyer
dang / chos phyogs su dka' spyad dang / longs spyod

gtong phod che bas gdul bya'i rgyud la rten 'brel khyad par can bsgrigs pa'i ched/ sngon gyi bla ma rnams kyi longs spyod mang po 'bul ba zhes mdzad pa yin/ deng sang bstan
pa 'gribs nas gsung ngag la sogs pa'i bka' chad la khad du song 'dug pas/ gdul bya snod ldan byung na gsung ngag dang dbang bskur la sogs pa brdal gtod lta bu byas nas kyang
/ bstan pa'i rgyun la phan du re byed dgos pa'i dus su song 'dug pa zhes gsungs so/ /'di ni da lta gsung ngag rin po che la sogs pa'i bka' srol rnams bzung nas 'gro
ba yongs kyi mgon skyabs mdzad pa'i rten 'brel khyad par can gzigs pa yin par nges so/ /de nas rta lo'i dbyar gsung ngag rin po che gsan nas thugs nyams su bzhes te/ ston
mus su phebs nas/ lug lo la mus su bzhugs pa'i tshe/ bla ma nam blo bas spyir sangs rgyas kyi bstan pa la phan pa dang / bye brag tu phyogs 'di'i dge 'dun rnams dang / bya
nya/ ri dgas rnams kyi mgon skyabs mdzad dgos zhus nas dgon pa yang phul te/ khong rang dpon slob rnams kyis/ kye rdor dang kun rig la sogs pa'i bka' mang du zhus nas/
de dag gi lag len gyi srol yang 'dzug par mdzad do/ /de'i ston chos rje bzang po'i zhabs mnga' ris su dpon po a ma dpal gyis gdan drangs pa'i rjes su/ gsang sngags dbon
po gzhon nu bzang po sogs grogs mched bdun/ chos rje'i bka' zhal dang bcas te/ rje 'di nyid gdan 'dren byung bas/ zhe gcig pa spre'u'i lo la sa skyar phebs/ dbyar shAka bzang
sku 'bum du bzhugs nas/ khams gtsang gi grwa pa rnams la rang rang gi blo dang 'tshams pa'i chos kyi 'khor lo bskor bar mdzad do/ /de'i ston chos rje mnga' ris nas phebs
ma thag tu/ slar yang gsung ngag rin po che zla ba bdun gyi bar du nyams khrid du zhus/ dang por bdun cu tsam gyis zhus kyang / phyis rje 'di nyid sogs

bcu bzhi tsam zhig gis mthar phyin par mdzad nas/ gzhir gnas kyi rten dkyil 'khor bzhi la smin byed kyi dbang bzhi bskur zhing / grol byed kyi lam bzhi bsgoms pas so so'i lta
ba bzhi rgyud la skyes shing / grub mtha' bzhi dang / 'bras bu bzhi 'dren pa'i snyan brgyud bzhis gdams par mdzad de/ rgyu dus dang lam dus kyi dbang gi chu bo ma nub/
nyams myong mtshan nyid pa skyes pas byin rlabs kyi brgyud pa ma nyams/ gang yang ting nge 'dzin du bkrol shes pas gdams ngag gi sa rga ma log /de'i stobs kyis bla ma la
sangs rgyas dngos kyi 'du shes skyes pas mos gus kyi bsam pa tshim par mdzad pa yin no/ /de'i chos skor la ring brgyud dang nye brgyud gnyis las/ dang po ni/ zhang dgon
pa ba nas brgyud pa/ rje btsun gyi glegs bam dkar chag tu thebs pa rnams yin la/ de yang tshad ma bzhi ston pa las/ bstan bcos tshad ma la 'grel pa gnyags ma/ skabs kyi yig
chung nyer gnyis/ don bsdus ma'i tshigs bcad de nyer bzhi/ nyams myong tshad ma la gzhung las 'phros pa'i chos bcu bdun/ rtsa ba med pa'i lam 'bring po/ rang gi rtsa ba
cung zad dang bcas pa'i lam bsdus pa/ khrid kyi gzhung shing chen po bzhi/ rtogs pa skyed par byed pa'i chos lnga/ lam zab mo'i yig cha/ man ngag phra mo'i rkang grangs
gzhan du kha 'phangs pa ste sum cu/ bla ma tshad ma la bla ma rgya bod kyi yi ge gnyis/ lung tshad ma la lung sbyor kha 'phangs dang bcas pa bzhi ste/ drug cu po de dag
yongs su rdzogs par gsan no/ /man ngag phra mo'i rkang grangs pod dmar ma'i nang du bzhugs pa rnams dang / phyis gsan pa gzhung bshad sras don ma/ gzhan yang dmar gyis mdzad
pa'i bla ma'i rnam thar zhib mo rdo rje dang / gzhung bshad dmar ma/ bar ston gyi zin bris sogs rab tu mang po dang / bla ma dam pa bsod nams

rgyal mtshan dpal bzang pos mdzad pa'i tshad ma dang po gsum ston pa pod nag mar grags pa rnams yongs su rdzogs par gsan te/ so so'i phyag len dang skabs kyi go ba rnams la
sgro 'dogs chod par mdzad pa yin no/ /gnyis pa nye brgyud la rnal 'byor dbang phyug gis sa chen la gnang ba dang / sa chen gyis rjes btsun la gnang ba gnyis las/ dang po
ni lam sbas te bshad pa lam zab bla ma'i rnal 'byor/ /rnal 'byor dbang phyug gi bsrung ba gnyis la sogs pa yin la/ gnyis pa ni brda don gsal ba ste/ de dag kyang khrid byin
rlabs dang bcas pa rdzogs par gsan no/ /gzhan yang lam skor la/ ngag dbang grags pa'i phyag rgya chen po yi ge med pa/ tog rtse ba'i bsam mi khyab/ klu sgrub kyi mchod
rten drung thob/ nag po pa'i o la pa ti/ yon po bsrang ba/ padma badzra gyi lam/ Dombi pa'i lhan cig skyes grub/ indra bhU ti'i phyag rgya'i lam dang brgyad las/ zhar byung
la dag pa gsum gyi khrid/ gtum mo'i dmigs pa nyi shu rtsa dgu/ sgo drug chos 'grel la sogs pa bsam gyis mi khyab pa gsan te/ mdor na lam 'bras lam skor zhar byung g-i
chos skor rnams/ /chos rje bzang po'i zhabs kyis/ rje buddha shrI la gsan pa'i gsan yig nang ltar bum pa gang byo'i tshul du bzhugs pa yin no/ /gsung ngag rdzogs nas e
waM chos ldan gyi gzhi 'dzugs pa la/ chos rje'i chag phyir zhe gnyis pa sa mo bya'i lo la ngor du phebs/ de'i ston chos rje'i zhal nas/ da 'di ru sdod la bshad nyan gyis
gsungs pa la/ pha rgan cig yod pa de la sngar zhabs tog cher ma 'phrod pas shi kha sngas mgo na yod pa tsam zhig dgos pas yar 'gro bar bgyi zhus nas/ mus su phebs te lo bzhi
bzhugs/ glang lo la yab rgan gshegs pa'i zhe dgu'i bar du kun rig gi cho ga mdzad pas/ mnal mal du yab rgan gad g.yang zhig la 'char la khad 'dug pa la/ lag pa nas 'then
nas

bde sa zhig tu bzhag pa rmis gsungs so/ /de nyid kyi lo chos rje rgyal mchog pa khro phur smon lam mdzad pa'i drung du mjal du byon nas/ e waM chos ldan du yang byon pas/ chos
rje'i zhal nas sngar bzhin zhal da gnang ba la/ da rung rus pa la sAtstsha 'debs pa sogs kyi bya ba 'ga' zhig dgos pas yar 'gro zhus nas mus su byon nas lo gcig bzhugs
so/ /mdor na sa skyar sngar lo gsum/ phyis zla ba bdun/ e waM chos ldan du lan brgyad phebs nas/ dam pa'i chos gsan pa'i rnam grangs rgyas par ni 'dir brjod par mi nus
la/ mdor bsdus pa tsam zhig /bstan pa'i go rims dang bstun nas brjod na/ pha rol tu phyin pa'i chos skor la/ dbu ma lugs dang / sems tsam lugs kyi sems bskyed gnyis/ rgyal
sras thogs med pas chos rje buddha ba la gnang ba'i blo sbyong don bdun ma'i khrid/ chos rje shar pa nas brgyud pa'i zhen pa bzhi bral rnams zhus nas/ skyes tshogs dad
pa'i gzhung / bslab spyod lta ba'i gzhung / sa rgyan spyod pa'i gzhung ste bka' gdams gzhung drug tu grags pa dang / mdo sil bu ba bcu bdun/ mchims nam mkha' grags kyi sa
bcad dang bcas pa la sogs rab tu mang po gsan no/ /rdo rje theg pa'i skor la dbang / rgyud/ man ngag /rjes gnang / lung dang lnga las/ dang po dbang gi skor la/ rigs gsum
spyi dbang / tshe dpag med lha dgu /gtsug tor gdugs dkar/ gzungs grwa lnga la sogs pa bya rgyud kyi dbang du ma dang / a ra pa tsa na lha lnga/ mi 'khrugs pa lha dgu la
sogs pa spyod rgyud kyi dbang dang / rdo rje dbyings dkyil chog lugs/ 'jam dpal gsang ldan/ nam mkha' dri med chung ba/ gtsug dgu/ rtsa skya pa nas brgyud pa'i sbyong rgyud
dkyil 'khor bcu gnyis/ sa lugs kyi kun rig ste/ rnal 'byor rgyud kyi dbang dang / gshed dmar lha lnga ma/ lha bcu gsum ma/ dgra nag /'jigs byed zhe dgu ma/ ro langs brgyad

skor/ gsang ba 'dus pa rigs gsum la sogs pa rnal 'byor chen po thabs kyi rgyud kyi dbang du ma dang / kye rdo rje birWa pa'i lugs gnyis/ mtsho skyes kyi lugs/ nag po pa'i lugs
te bka' babs bzhir grags pa dang / rtsa rgyud kyi bdag med ma/ rigs bsdus/ saM pu Ta/ rdor dbyings/ kye rdor bcu bdun ma/ sgrol ma lus dkyil/ sgrol ma bcu bdun ma/ sangs
rgyas thod pa/ ma hA mA ya/ 'khor lo bde mchog lo nag dril gsum/ rdo rje mkha' 'gro/ dril bu lha lnga/ la ba pa'i bcu gsum ma/ mai tri bcu gsum ma/ sdom 'byung ste rnal
'byor chen po shes rab kyi rgyud kyi dbang bskur ba rnams gsan no/ /gnyis pa la bya ba spyi'i rgyud chen bzhi dang / so so'i rgyud rnams kyi don phyogs gcig tu ston pa/
bya rgyud spyi'i rnam par gzhag pa dang / spyod pa'i rgyud thams cad kyi don phyogs gcig tu bsdus pa spyod rgyud spyi'i rnam par gzhag pa dang / paNDi ta dharmA pha la
nas brgyud pa'i ngan song sbyong rgyud kyi man ngag gi bshad pa dang / na ro pa nas brgyud pa'i rtog bdun gyi man ngag gi bshad pa dang / gsang 'dus rtsa rgyud 'grel chen
sgron me gsal ba dang bcas pa'i bshad pa dang / mar pa nas brgyud pa'i ma hA mA ya'i bshad pa dang / birWa pa nas brgyud pa'i kye rdo rje'i rgyud gsum gyi bshad pa/ bla
ma gong ma'i chos sna bcu gsum dang bcas pa dang / na ro pa nas brgyud pa'i bde mchog rtsa ba'i rgyud dang / rnal 'byor ma kun spyod kyi bshad pa rnams gsan te/ thos bsam
gyi mthar phyin par mdzad nas/ bka' srol gang gi lugs yin pa dang / bka' srol de'i 'chad tshul ji ltar yin pa dang / bshad tshul des bshad pas lam gyi srol ji ltar thon
pa'i tshul rnams la 'khrul pa'i dri ma zad cing sgro 'dogs chod par mdzad pa zhig go /gsum pa man ngag la/ bskyed rim/ rdzogs rim/ thun mong bsgrub pa'i man ngag gsum las/
dang po la/ kye'i rdo rje/ 'khor lo

bde mchog /gsang ba 'dus pa/ gshin rje'i gshed la sogs pa'i bskyed pa'i rim pa/ bka' srol de'i lugs thun mong ma yin pa rnams ni lugs gzhan dang ma 'dres pa rnams dang / thun
mong sbyang gzhi sbyong ba'i tshul la sogs pa rnams nang phan tshun mi 'gal zhing / rgyud sde'i dgongs pa grub thob kyis bkral ba ji lta ba dang / de la yang phyi nang
gi bskyed pa'i rim pa'i khyad par dang / nang bskyed pa'i rim pa la yang / rgyud sde'i khyad par gyis zab khyad kyi rim pa ji ltar yod pa dang / de la gzhan dag gis rtog
pas brtags pa'i lugs rnams lung rigs kyis ci ltar dgag pa'i tshul rnams legs par gsan cing sgro 'dogs chod par mdzad de/ rang gis bsgoms na sa lam chod cing / gzhan la bstan
na gdul bya mi bslu bar mdzad pa yin no/ /gnyis pa rdzogs pa'i rim pa la/ rdo rje 'jigs byed kyi rwa rtse sems 'dzin/ gshed dmar gyi shin tu spros med/ gsang ba 'dus
pa 'phags lugs kyi rim pa lnga/ kye rdo rje sogs la brten pa'i sngar smos pa'i lam skor dgu/ 'khor lo bde mchog dril bu pa'i rim pa lnga/ nag po spyod pa'i rim pa bzhi pa/
rtsa dbu ma lam gyi yan lag dang bcas pa/ bde mchog dkar po'i khrid/ bde mchog snyan brgyud/ dus kyi 'khor lo'i zab lam rdo rje rnal 'byor/ sbyor ba yan lag drug la sogs
pa'i rdzogs rim rnams gsan cing thugs nyams su bzhes par mdzad do/ /gsum pa thun mong sgrub pa'i man ngag la/ rab rig 'dzin mkha' spyod 'khor los sgyur ba sgrub pa sogs
dang / 'bring grub pa chen po brgyad/ dman pa zhi sogs kyi las rab 'byams sgrub pa'i tshul/ rgyud sde las gsungs pa brgyud pa'i man ngag las byung ba rnams dang / khyad
par du dmar po skor gsum la brten nas las sgrub tshul gyi bye brag mang po dang / rdo rje nag po chen po dang / mgon po gdong bzhi pa la brten nas las sgrub tshul

gyi bye brag thun mong dang thun mong ma yin pa rnams gsan no/ /bzhi pa rjes gnang gi skor la/ rdo rje rnam 'joms dang / 'phags ma sgrol ma la sogs pa bar chad zhi ba'i lha
rnams dang / don zhags lha lnga ma/ bcu gcig zhal la sogs pa byang chub kyi sems rgyas pa'i lha rnams dang / sgrol ma dkar mo dang / gtsug tor rnam rgyal la sogs pa tshe
rgyas pa'i lha rnams dang / 'jam dpal gyi rigs rab tu mang po dang / sher phyin dkar mo mi g.yo ba dkar sngon la sogs pa blo gros rgyas pa'i lha rnams dang / dzambha la
dang / nor rgyun ma la sogs pa nor rgyas pa'i lha rnams dang / dmar po skor gsum la sogs pa 'gro ba dbang du sdud pa'i lha rnams dang / nag po chen po lcam dral dang / mgon
po gdong bzhi pa la sogs pa bstan pa bsrung zhing drag po'i las sgrub pa'i lha rnams kyi rjes gnang rab tu mang po dang / sgrub thabs rgya mtshor grags pa rjes gnang nyis
brgya dang sum cu rtsa bgrangs ba dang / sgrub thabs brgya rtsar grags pa rjes gnang dgu bcu go drug bzhugs pa'i rjes gnang gi rigs rab tu mang po gsan no/ /gzhan yang
birWa pa'i lugs kyi rdo rje rnam 'joms kyi byin rlabs dang / na ro mkha' spyod la sogs pa mkha' spyod kyi rigs mang po'i byin rlabs dang / bde mchog dkar po'i byin rlabs
la sogs pa byin rlabs kyi rigs mang po gsan no/ /lnga pa lung gi skor la/ rgyud 'bum/ gzungs 'dus/ gzungs 'bum rnams dang / de dag gi dgongs 'grel la/ rgyud sde 'og ma
gsum gyi rgya gzhung 'ga' zhig dang / gshin rje'i gshed nag po'i skor 'ga' zhig dang / dmar po la birWa pa'i bskyed rdzogs kyi gzhung drug la sogs pa dang / gsang ba 'dus
pa 'phags pa yab sras kyis mdzad pa'i gzhung rnams dang / de'i rjes 'brang nag po pa la sogs pa'i gzhung rnams dang / sangs rgyas ye shes zhabs kyis mdzad pa'i

sgrub thabs kun du bzang po/ rdzogs rim grol ba'i thig le ste gnyis dang / mar me mdzad bzang po'i dkyil chog bzhi brgya lnga bcu pa la sogs pa 'dus pa'i rgya gzhung rnams
dang / kye'i rdo rje'i bka' srol gsum la gtso che'i chos sna sum cu dgur grags pa rnams dang / 'khor lo bde mchog la lo hi pas mdzad pa'i dpal mngon par rtogs pa smad lnga
dang bcas pa dang / dril bu skor gsum/ nag po gzhung drug la sogs pa grub chen gyi gzhung dang / rgyud kyi 'grel pa la sogs pa bsam gyis mi khyab pa dang / rje btsun sa
skya pa yab sras lnga'i bka' 'bum/ chos rje nyid kyi bka' 'bum la sogs pa bod kyi legs bshad kyi lung rab tu mang po gsan no/ /de dag kyang thos bsam gtso che ba'i dbang
du byas pa yin gyis/ yang dag par na gong du smos pa'i khrid de dag zhus pa'i dus nyid nas bsgoms pas nyams myong rgyud la skyes par mdzad cing / bar skabs su ri khrod dben
pa rnams su bzhugs nas kyang nyams len la dril ba yin no/ /lnga pa la gnyis te/ spros pa bcad nas nyams len la bzhugs pa'i tshul/ nyams len ji ltar mdzad pa'i tshul gtan
la dbab pa'o/ /dang po ni/ rgya chen thos pas zhes sogs tshigs bcad gcig ste/ skyes bu dam pa rnams ni/ thos bsam gyi sgro 'dogs chod pa'i yang dag pa'i lta ba'i don
dben pa'i gnas su rtse gcig tu nyams su len pa ni chos nyid do/ /de yang 'di skad thos te/ zhe bdun pa shing pho stag gi lo la e waM chos ldan du phebs pa na/ chos rje'i
zhal nas da 'di ru sdod la bshad nyan gyis/ gdan sa'i ming btags 'dod na'ang byed pas chog /ber thul 'dra gon pa dang / mchod cha dang rten gsum sogs 'dod na'ang / bla brang
nas long la bed gcod gyis/ bdag chen grags blo ba'i dbon po zhig yod pa 'di rab byung byed pa'i slob dpon yang 'tshol ba yin gsungs pa la/ bdag la 'di lta bu'i spros
pa med pa'i rgyu mtshan thugs la mnga' rgyu yin/ zhe la 'dod pa yod

kyang kha la 'dod pa med pa skad ston pa'i spyod pa ni ci yang med snyam nas/ de dag la 'dod bzhed med pa'i rgyu mtshan dang / tshe dang sgrub pa snyoms par 'dod pa'i rgyu
mtshan rnams rim par zhus nas/ yos lo la yar phebs par rtsom pa na/ chos rje'i drung du/ yar sleb nas lo gsum du mtshams dam pa cig byed/ de nas kyang phal cher mtshams ka
byed par zhu zhus pas/ chos rje'i zhal nas/ spyir sangs rgyas sgrub pa la gnas lugs rtogs pa'i shes rab phun sum tshogs pa cig dgos/ de yang gsang sngags kyi rdzogs rim
zab mo la brten nas sgrub pa'i tshul yod kyang / de 'grub par dka' bas/ thos bsam la brten nas bsgrub pa khye che/ de la yang gzhan la nyan pa bas/ rang gi cung zad shes
nas 'chad pa 'di shes rab skye phul che bas/ yar phyogs su don gnyer ba re re tsam byung na sna lan mdzod gsungs pa thugs la bzhag nas mus su byon te/ de'i dbyar chu bzang
dgon par bzhugs nas bsags sbyang gi rnal 'byor gtso bor mdzad do/ /de'i ston bzhugs nas zhe dgu pa 'brug lo tshang ma la lha gong ri khrod du rtsa sngags aShta'i bsnyen
pa 'bum phrag bdun/ kha skong gi sbyin sreg dang bcas pa/ mjug tu shA sa na 'bum phrag bzhi dang bcas pa gdan gcig gi steng du mdzad do/ /de nas lnga bcu pa sbrul gyi lo
la lung pa de'i nya dang ri dwags sogs skyob pa dang / bshad sgrub kyi bstan pa rgyun mi chad pa'i rten 'brel khyad par can gzigs nas/ gling kha bde ba can gyi dgon pa
btab ste/ de nyid kyi lo ni gu lam 'bras la sogs pa'i zab chos btsugs/ der bzhugs pa'i dge 'dun thams cad gzhi tshul khrims rnam par dag pa'i steng du/ pha rol tu phyin pa'i
blo sbyong gis rgyud sbyangs nas/ gsung ngag la thugs dam mdzad de/ rab tshe dang sgrub pa mnyam pa dang / 'bring thun bzhi'i rnal 'byor/ tha ma thun gnyis kyi rnal 'byor
nyams su len pa la bkod

par mdzad cing / bde dges gsang gsum dang kun rig gi phyag len rnam par dag pa'i sgrub mchod kyi rgyun yang 'dzug par mdzad do/ /de nas bzung ste gtso bor sgrub pa la gzhol
zhing / chos rje'i gsung dang du len pa'i rgyu mtshan gyis skabs skabs su gdul bya skal ldan rnams la gsung ngag la sogs pa zab mo'i chos kyis tshim par mdzad pa'i ngang
nas/ nga gnyis pa la/ e waM chos ldan du lan cig phebs/ slar yang nga dgu pa me pho stag gi lo la e waM chos ldan du phebs nas gsung ngag zhus pa'i tshe/ chos rje bzang
po'i zhabs gsung ngag gi dam tshig gi bshad pa yan rdzogs nas/ yangs pa'i sa chen po la dbang bsgyur ba rin spungs pa sku mched kyis gdan drangs te/ rje 'di nyid la lam 'bras
pa rnams la bdag med ma'i dbang bskur zhig gyis la lta ba 'khor 'das dbyer med shod/ mkhar rnga 'di sa skya paNDi ta'i chos rnga yin pas chos brda thong gsungs nas gshegs
pa'i rjes su bka' bzhin bsgrub pa la zla ba gnyis bzhugs so/ /de nas dpal nA lendrar rong ston chos rje'i spyan sngar mjal du byon nas/ phar phyin khrid yig /mi g.yo
ba dkar po'i rjes gnang / bsgom rim tha ma'i bshad pa rnams gsan nas/ de phyogs kyi dge ba'i bshes gnyen che bar grags pa/ glang thang spyan snga ba kun dga' rgyal mtshan
pa la sogs pas chos zhu ba'i ched du thabs kyis gdan 'dren par mdzad na yang / der ma bzhugs par mus su byon no/ /re gcig pa la chos rje bzang po'i zhabs mnga' ris su
thegs pa'i rjes su/ phyag rtags dang bka' zhal la brten nas/ e waM chos ldan du gsung ngag la sogs pa'i zab chos du mas der bzhugs pa'i dge 'dun rnams tshim par mdzad nas
lo gcig bzhugs/ slar yang re gsum pa dang / re bdun pa la e waM chos ldan du phebs shing / phyi ma la rgyud 'bum la sogs pa'i chos mang du gsungs so/ /de'i ston mus su phabs
nas dben gnas bsam gtan phug brtsigs te/ re brgyad pa phag gi lo

la sku mtshams dam par mdzad nas thugs dam la rtse gcig tu bzhugs so/ /gnyis pa la gnyis te/ pha rol tu phyin pa'i nyams len mdzad tshul/ rdo rje theg pa'i nyams len mdzad
tshul lo/ /dang po la/ don dam byang chub kyi sems nyams su blang tshul ni/ dben gnas dngul chur zhes sogs tshigs bcad gcig ste/ dngul chur blo sbyong zhus nas don dam byang
chub kyi sems bsgom pa'i tshe/ snang ba'i dngos po thams cad dngul chu'i rgya mtsho bzhin du tshugs mi thub par rnam par g.yo zhing / rtsig pa dang ri la sogs pa la thogs
med du 'jug nus pa'i nyams myong rgyud la skyes par mdzad do/ /kun rdzob byang chub kyi sems nyams su blangs pa'i tshul ni/ rgyun chad med par zhes sogs tshigs bcad
bzhi ste/ theg pa chen po'i blo sbyong gi don bsgom pa'i gnas skabs thams cad du snying rje chen pos kun nas bslangs te/ bdag gzhan brje ba'i byang chub kyi sems goms par
mdzad pa'i stobs kyis/ ri khrod dben pa rnams su bzhugs pa'i tshe/ gna' ba la sogs pa'i ri dwags 'dus nas la la pang du nyal/ la las rgyab nas phul te/ bu chung ngu ba ma
la btud pa bzhin mig rig rig zhal du bltas par gyur to zhes thos so/ /yang ri khrod cig tu gna' mo cig dang / gna' khyi cig mnyam du gsos pas phan tshun byams sems dang
ldan par gyur te/ nam zhig khyi yul du khrid pa'i tshe/ gna' mos khyi la bltas nas mar la 'gro/ /rje la bltas nas yar 'ong ba'i tsab tsob tu gyur to zhes gsungs so/ /gzhan
yang snying rje chen po g.yos pa'i stobs kyis/ mtshan thog thag tu bshums pa la sogs pa'i rnam thar bsam gyis mi khyab pa'i phyir na/ re gsum pa la bu le rong du chos
rje sems dpa' chen po gzhon nu rgyal mchog pa'i drung du mjal du byon pa'i tshe/ blo sbyong don bdun ma'i khrid dang / blo sbyong gi rgya gzhung dang / bod gzhung gi lung
rab tu mang po gnang nas/ da chos bdag po'i lag tu 'phrod pas blo bde/ khyod kyis blo sbyong 'di'i

bka' ma chad pa gyis gsungs nas chos 'di'i bdag po dbang bskur bar mdzad do/ /gnyis pa la gnyis te/ mnyam gzhag gi nyams len dang / mnyam par ma bzhag pa'i nyams len no/ /dang
po ni/ dbang gis mtshon pa'i zhes sogs tshigs bcad lnga ste/ dang pos lta ba/ gnyis pas phyi bskyed rim/ gsum pas nang bskyed rim/ bzhi pas rdzogs rim nyams su blang
tshul dang / lnga pas bsgoms pa las byung ba'i drod rtags bstan no/ /de yang bdag nyid chen po 'dis nyams len thams cad la dbang gis mtshon pa'i lta ba brjod bral zung 'jug
gis rgyas btab nas nyams su blang bar mdzad pa'i stobs kyis/ srin po gdong du ri khrod mdzad pa'i tshe/ brag chen po ral nas cha ther dum bur btang zhing / mtha' rdo phung
gis non pa'i nang du sku lus la cung zad tsam yang gnod pa med par bzhugs so/ /phyi bskyed pa'i rim pa bsgom pa'i tshe/ sgra tshul dang mngon byang la sogs pa'i bskyed
chog thams cad sbyang gzhi sbyong byed sbyor ba la gnad du bsnun cing / nang bskyed rim bsgom pa'i tshe/ 'khor lo lnga dang yul nyi shu rtsa bzhi la sogs pa'i rtsa thig
rnams la gnad du bsnun nas bsgoms pas tha mal gyi snang ba ye shes lngar 'char/ rtsa rlung rgyal bas byin gyis brlabs par mdzad pa yin no/ /rdzogs rim bsgom pa'i tshe/
rgyud sde nas gsungs pa'i rtsa rlung thig le'i rnal 'byor dang / rdo rje lus kyi 'khrul 'khor la sogs pas gzung 'dzin bskyed pa'i rlung sems dbu mar bcug nas bde stong mchog
gi ye shes mngon du mdzad de/ shAka bzang sku 'bum du chos rje'i drung du 'khrul 'khor mdzad pa'i tshe/ ting nge 'dzin la yun ring po cig song 'dug /de'i stobs kyis phyis
a mar rgyab pa'i tshe/ ting nge 'dzin bzang po re skye ba yin gsungs pa lta bu'o/ /de ltar rim gnyis kyi ting nge 'dzin bsgoms pa'i stobs kyis lus nyams dang / sems
nyams dang / gzhan sems shes pa la sogs pa'i yon tan mngon du mdzad de lha gong ri khrod du dge

bshes seng ge grags pa la khams phyogs kyi rnam rtog du ma skyes pa'i nang par/ de lta bu'i rtog pa 'og 'gyu ma byed par dge sbyor gyis gsungs pa dang / bla ma dbon po la chags
pa'i rnam rtog mngon gyur du skyes pa'i tshe/ gdong la phyag mdzub btsugs nas/ sdug phrug 'di la rtog ngan rgyus byung ngas e bshad gsungs pa la/ mi gsung bar zhu zhes
zhus so zhes khong rang gnyis las thos so/ /gnyis pa ni/ 'khor lo bde mchog ces sogs tshigs bcad bzhi ste/ dang po gnyis kyis bzlas pa'i rnal 'byor/ gsum pas thun mtshams
kyi bya ba/ bzhi pas bza' ba dang / nyal ba dang / ldang ba'i rnal 'byor gsum bstan to/ /de yang bdag nyid chen po 'dis 'khor lo bde mchog dang / 'jam dbyangs dang /
gshin rje'i gshed dang / ma hA kA la dang / spyan ras gzigs la sogs pa'i gsang sngags bye ba du ma rab tu bzlas par mdzad de/ yig drug bye ba bdun song gsungs shing / gzhan
rnams la yang rgyun du thugs dam mdzad par snang ngo / /khyad par rtsa sngags aShta sngar 'bum phrag drug /lha gong du 'bum phrag bdun bzlas pas mnal lam du yi dam gyis
lung bstan par nges te/ rgyu dus kyi dbang bskur zhig gi dus su/ mtshan ma'i bsnyen pa tha ma ming gdags su chud tsam byung bas zhes gsungs pa dang / e waM chos ldan du
bzhugs pa'i nub gcig gling skya'i rgyab ri de na ga ya dha ra'i bum chu yin zer ba'i chu chen po skya chil ba cig brdol byung bas/ de ma thag tu chos gos la gshog pa mdzad
nas gling skya'i brag la 'phur song ba rmis gsungs pa dang / yang bde mchog gi bsnyen pa mdzad pa'i tshe/ ri ngos chen po cig bde mchog gi rdul tshon gyi dkyil 'khor chen
po cig gis khebs 'dug par rmis gsungs so/ /thun mtshams kyi gnas skabs su mchod gtor la sogs pa dge ba'i bya ba 'ba' zhig gis dus 'da' bar mdzad cing / spyod lam gyi
tshe/ lhag pa'i lha'i

thabs la mkhas pa dang / lha so so'i thabs la mkhas pa gang rung gis snang ba tha ma lam du ma lus par mdzad la/ rnal 'byor gzhan rnams kyang tshul bzhin du nyams su len par
mdzad do/ /khyad par du mnal du song ba'i gnas skabs kun du/ oM gsum mam/ bde mchog gi sngags gang rung sgra lhang lhang dang bcas te gsung bar drung na gnas pa dag gis
nges par gyur to/ /drug pa ni/ ting krol gnas su zhes sogs tshigs bcad gsum ste/ g.ya' ma ting krol du ri khrod mdzad pa'i tshe/ nub gcig mnal lam du bud med smug tshon
ma cig gis ston pa'i gser sku cig gtad nas sa skya paNDi ta'i bstan pa 'di nyams 'dug pas/ da khyod kyis 'bad pa chen po gyis la slongs shig zer ba rmis zhes thos so/ /yang
rdzing lung du thugs dam mdzad pa'i tshe/ 'phags pa spyan ras gzigs mngon sum du gzigs shing / lho phug tu bla ma bzang skyong ba dang / lhan cig ri khrod mdzad pa'i tshe/
tho rangs shig khong gi lung pa 'od kyis khengs pa mthong nas bltas pas/ rje 'di nyid spyan ras gzigs phyag bzhi par gnas pa la/ lho rtsa'i spyan ras gzigs de 'dra ba
dpag tu med pas bskor nas phyag thal mo sbyar nas btud par mthong ba dang / yang bde ba can gyi gzims khang rnying pa na bzhugs dus shig bud med las dag pa cig gis spyan
ras gzigs su mthong ba'i lo rgyus kyang snang ngo / /ra lung gi brag la bzhugs pa'i dus su da lta bod na sa skya paNDi ta'i grwa pa mang po med/ gang yod pa 'di'i dpon
po khyod kyis byed dgos zer ba cig rmis gsungs so/ /bsam gtan phug tu sku mtshams mdzad pa'i dus su/ rje sa chen byon nas/ khyod kyis sngon dbang bskur thob pa'i dkyil 'khor
'di yin gsungs nas gsang 'dus 'jam rdor gyi dkyil 'khor yin snyam pa cig bstan/ yang chos khri chen po mang po 'dug pa su'i yin dris pas/ sa skya pa yab sras khu dbon
rnams kyi yin zer/ de rnams las che ba cig 'dug pa dris pas/ khyod kyi yin zer ba

rmis/ yang zhwa lu'i sa cha 'dra ba cig na chos khri chen po gnyis 'dug pa dris pas/ bu ston rin po che dang / sems dpa' chen po gnyis kyi yin zer/ de gnyis las che ba cig
'dug pa dris pas/ khyod kyi yin zer ba rmis/ yang nub gcig chos rje rin po ches mchod stegs 'dra khra yal yal zhig gtad nas/ 'di na bza' brag phug pa'i yin/ khyod gzhan don
rgyun ring ba'i rten 'brel byed pa yin zer ba rmis so/ /bdun pa la gnyis te/ rgyu rgyal tshab tu dbang bskur ba'i tshul/ 'bras bu phrin las mdzad pa'i tshul lo/ /dang
po ni/ 'dren pa mchog gis zhes sogs tshigs bcad gnyis te/ skyes bu dam pa rnams ni/ dam pa gong ma'i srol bzung nas/ rjes 'jug gi gdul bya rnams kyi mgon skyabs mdzad pa
ni chos nyid do/ /de yang 'di ltar bsam gtan phug gi sku mtshams grol nas/ re dgu pa me pho byi ba'i lo la skal ldan mang po la gsung chos mang po btsugs te/ 'khor lo bde
mchog gi chos skor mang po dang / lam 'bras kyi snang ba gsum gyi khrid song ba'i tshe/ e waM chos ldan nas/ chos rje'i phyag rtags dang bcas te gdan 'dren pa byung nas
sa ga zla ba'i tshes bcu la bteg ste/ nyi shu gsum la e waM chos ldan du phebs so/ /de yang chos rje'i dgongs pa la/ tshes bcu tsam la phebs sam snyam nas bya bral ba e byung
ltos zhes yang yang gsungs shing / nam mkha' la 'ja' 'od kyi bye brag mang po dang me tog gi char yang mang po byung ngo / /bcu'i nyin par yang de bzhin du byung yang
/ nyi shu lnga'i bar brtan par bzhugs pa ni/ rje 'di nyid la bstan pa gtad pa'i ched du yin par nges so/ /de nas nyi shu bzhi'i nyin/ zho bco brgyad yod pa'i gser thig
po cig gis mgo byas/ gser zho sum cu so bgrang zhig phul nas mjal ba'i tshe/ chos rje nyid kyi sku chos dang / rdo rje dril bu dang / rje sa chen gyi yin thang rnams gnang
nas/ rjes kyi bya ba

'di ltar gyis kyi zhal da mdor bsdus dang / 'di dang mus gnyis yar 'byon mar 'byon gyis la bstan pa'i bya ba rgyun ma chad par mdzod gsungs te/ dam pa'i chos kyi rgyal tshab
chen por dbang bskur bar mdzad do/ /gnyis pa la gsum ste/ rjes kyi bya ba mdzad tshul/ chos kyi 'khor lo bskor tshul/ 'bras bu bstan 'dzin bskrun tshul lo/ /dang po ni/
dam tshig sdom la zhes sogs tshigs bcad gsum ste/ dam tshig la nyes pa'i dri ma med pa dang / bla ma la lhag pa'i lha dang dbyer med du blta ba'i phyir na/ de'i thugs dgongs
rnams ji lta ba bzhin bsgrub par mdzad de/ chos rje nyid kyis zhal da'i lugs bzhin/ phyag rdzas kyi steng nas rten gsum gyi drung du mar me'i phreng ba la sogs pa'i
mchod rdzas ched du bzhag par 'os pa rnams ni de ltar bzhag /gdan sa chen po dang / gsang phu dang / nA lendra la sogs pa'i chos sde chen po rnams su dge 'dun la bsnyen bkur
bya bar 'os pa rnams ni phun sum tshogs par bsgrubs/ e waM chos ldan du bzhugs pa'i dge 'dun rnams la gnang sbyin mdzad par 'os pa rnams ni skabs su babs par bsgrubs/
gshegs rjes kyi gsol 'debs dang / lo dus kyi dus chen rnams la rnal 'byor bla na med pa'i dkyil 'khor chen po rnams kyi phyag len rnam par dag pa'i sgrub mchod kyi rgyun
btsugs/ zla ba byung ngo cog gi dus mchod la dge 'dun gyi bsnyen bkur rnam par dag pa yang 'dzugs par mdzad do/ /gzhan yang sku'i rten du chos rje nyid kyi sku 'dra sku
tshad ma dang / thub pa chos 'chad ma shin tu che ba zangs gser las grub pa dang / gsung gi rten du rje btsun sa skya pa yab sras lnga/ chos rje nyid dang bcas pa'i bka'
'bum dang / thugs kyi rten du gtsang khang gi nang du/ gdung tsha bzhugs pa'i mchod rten shin tu che ba gser gyis spras pa dang / phyi rol du bde gshegs mchod rten brgyad/
re re la yang gser gdugs gser tog dang bcas

pa rnams lo gcig lhag tsam gyi nang du yongs su rdzogs pa grub ste/ lha bzo ba thams cad kyang bsnyen bkur dang yon la sogs pas yid tshim par byas/ gzungs gzhug dang / zhabs
bsdams dang / rab gnas rnams ni rgyud sde dang mthun par mdzad de/ bkra shis kyi dpal 'bar bar bzhugs pa yin no/ /sku gdung la ring bsrel byung ba rnams ni/ gser sku gnyis
kyi thugs kar bzhugs shing / lhag ma gdung thal dang bcas pa rnams la sAtstsha khri tsho bdun btab nas/ phyed bde gshegs mchod rten brgyad dang / gtsang khang gi 'bum
pa'i nang du bzhugs/ phyed gser la sogs pa'i na bza' can du byas te/ phyogs phyogs su dad pa'i rten du sbyin par mdzad do/ /gnyis pa la gnyis te/ mdzad pa'i rim pa dang
sbyar nas mdor bstan pa/ bstan pa'i rim pa dang bstun nas rgyas par bshad pa'o/ /dang po ni/ bla ma mchog gi zhes sogs tshigs bcad gcig ste/ skyes bu dam pa rnams ni gzhan
la phan par 'dod pa'i lhag bsam dang / gnas lugs tshul bzhin du nges pa'i shes rab kyi stobs kyis dam pa'i chos ji ltar bstan pa thams cad gdul bya rnams kyi blo dang 'tsham
par don du gnyer ba ni chos nyid do/ /de yang 'di ltar chos rje bzang po'i zhabs bde ba can du gshegs pa'i rjes de nas lo gnyis kyi bar du/ dbang / rgyud/ man ngag
/lung la sogs pa'i chos kyi 'khor lo rgyun ma chad par bskor bar mdzad cing / de nas don gcig pa sa pho stag gi lo la mus su phebs nas/ bde ldan ri khrod kyi dgon pa btab/
der yang gsung ngag la sogs pa'i chos kyi 'khor lo bsam gyis mi khyab pa bskor nas/ slar yang de'i ston e waM chos ldan du phebs te/ sngar bzhin du gdams pa zab mos gdul
bya rnams tshim par mdzad/ de'i tshe stobs kyi 'khor los sgyur ba'i rgyal po rin spungs pa sku mched kyis gdan drangs nas/ chos zab mo zhus te/ de'i ston yang mus su phebs
nas/ don gsum pa 'brug gi lo

la bsam gtan phug tu sku mtshams shin tu dam par mdzad/ sbrul lo shar ma thag tu bde ldan ri khrod du gsung ngag la sogs pa'i gdams pa zab mo rnams btsugs nas chos 'phro rnams
rdzogs pa'i tshe/ rigs ldan padma dkar po'i sprul pa ta'i si tu rnam rgyal grags pa dpal bzang po yab sras dang / ngam rings chos sde'i bstan 'dzin gyi skyes bu rnams
kyis 'bad pa chen pos gdan drangs te/ chos sder phebs nas/ bdag po yab sras la dbang bskur rnam par dag pa dang / chos sde'i dge bshes rnams la gsung ngag la sogs pa'i dam
pa'i chos kyi char chen po phab ste/ rnam grol gyi lo thog ma skyes pa rnams bskyed pa dang / skyes pa spel bar mdzad pa yin no/ /slar yang de'i ston e waM chos ldan du
phebs nas/ phyogs kyi dge ba'i bshes gnyen stong phrag tsam 'dus pa la/ gsung ngag la sogs pa'i gdams pa zab mo bstan/ yo byad kyi dngos po phyag tu byung ba rnams la/
la la ni gser gyi gan ji ra bsgrubs te/ gtsug lag khang gi steng du btsugs/ 'ga' zhig ni gtsug lag khang du mchod rdzas kyi rgyu ru bzhag /gzhan dag ni/ che 'go rnams la
gnang sbyin dang / dge 'dun spyi la bsnyen bkur mdzad/ don lnga pa rta lo'i dpyid mus su phebs nas/ bde ldan ri khrod du dad ldan rnams la gdams pa zab mos tshim par mdzad/
de'i dgun po slar yang byang yon mchod rnams kyis gdan drangs nas dpal ngam rings su phebs te/ zab pa dang rgya che ba'i chos kyi 'khor lo bskor/ slar yang bde ldan ri
khrod du lug gi lo'i dbyar gsung ngag la sogs pa'i gdams pa zab mo gnang nas/ de'i dgun po gle lung chos sder chos kyi 'khor lo rgya chen po bskor bar mdzad cing / don bdun
pa spre'u'i lo'i dbyar zla ba lnga pa dang drug pa rnams la mtshan ma bzlog pa'i ched du thugs dam zab mo mdzad cing / slar yang bdag chen gzhi thog pa la sogs pa'i dam
pa rnams la chos kyi char gyis tshim par mdzad do/ /gnyis pa la/ so thar

byang sems/ rig 'dzin sngags kyi bstan pa spel ba'i tshul gsum las/ dang po ni/ legs gsungs 'dul ba'i zhes tshigs bcad gcig ste/ so so thar pa'i sdom pa don du gnyer ba rnams
blo'i rim pa dang 'tsham par/ dge bsnyen/ dge tshul/ dge slong gi sdom pa la/ dri ma med pa'i cho gas bkod par mdzad de/ sngar chos rje bzang po'i zhabs zhal bzhugs pa
na/ rje 'di nyid dang gdan 'dzom pa'i tshe/ chos rje ngor pa dang / chos rje mus pa lta bu'i mkhan slob 'dzom pa'i dus su bsnyen rdzogs la 'gro zer nas/ phyogs mtha' dag
nas sprin bzhin du 'dus pa dang / phyis rang nyid kyis mkhan po mdzad pa'i sgo nas rab byung dang bsnyen rdzogs mdzad pa yang bsam gyis mi khyab bo/ /gnyis pa ni/ a ti sha'i
zhes sogs tshigs bcad gcig ste/ chos rje rgyal mchog pas khyod kyis blo sbyong 'di'i bka' ma chad pa gyis gsungs pa la brten nas/ dbyar dgun rnams su blo sbyong re ma
chag par gsungs shing / don du gnyer na nam byung dus su gsungs par mdzad pas/ bka' srol 'di'i yang bdag por gyur cing / theg pa chen po pha rol tu phyin pa'i nyams len
rgyas par mdzad pa yin no/ /gsum pa ni/ thun mong lam gyi zhes sogs tshigs bcad drug ste/ dang pos dbang bskur ba/ gnyis pas rgyud bshad pa/ de nas gsum gyis man ngag gnang
ba tha mas lung gi sgo nas bstan pa spel ba bstan to/ /de yang bdag nyid chen po 'dis dbang bskur ba'i tshe na yang / rdul tshon gyi dkyil 'khor dang / ting nge 'dzin
gyi dkyil 'khor dang / slob ma lhar bskyed pa rnams gdan gsum tshang bar dag bya dag byed ngo sprad nas brgyud pa bar ma chad pa'i cho ga rnam par dag pas dbang bskur bas
sku bzhi'i sa bon thebs par mdzad pa zhig go /rgyud 'chad pa'i tshe mtha' drug tshul bzhi la sogs pa 'chad tshul rnam par dag pa'i sgo nas zab don gyi nor bu ston par mdzad
pa zhig go /man ngag gnang ba'i tshe bskyed rdzogs kyi man ngag zab mo rnams la rtog ges brtags pa'i grub mtha' rnams

lung rigs kyis bkag nas rgyud sde'i dgongs pa man ngag bzhin ston par mdzad pa zhig go /khyad par du snyan brgyud tshad ma bzhi ldan gyi sgo nas gangs ri'i khrod kyi don gnyer
rnams rnam grol gyi lam la bkod par mdzad de/ sngar phan chad gsung ngag tshar nyi shu rtsa lnga tsam gsung bar mdzad do/ /gzhan yang rgyud 'bum dang / 'dul ba lung dang
dgongs 'grel gyi bstan bcos chen po rnams dang / bla ma brgyud pa'i bka' 'bum gyi lung rnams kyis kyang dri ma med pa'i bstan pa spel bar mdzad do/ /gsum pa ni/ 'di ltar
dri med ces sogs tshigs bcad gnyis te/ sngar bshad pa de ltar rang don mkhyen pa dang thugs rje phul du byung zhing / gzhan don phrin las rmad du byung ba mdzad pa'i
stobs kyis gangs ri'i khrod kyi che bar grags pa mgon po 'jam pa'i dbyangs kyi rnam 'phrul bdag chen gzhi thog pa kun dga' dbang phyug legs pa'i 'byung gnas rgyal mtshan
dpal bzang po/ bdag chen blo gros dbang phyug legs pa'i 'byung gnas rgyal mtshan dpal bzang po/ bdag chen grags pa rgyal mtshan dpal bzang po/ bdag chen gzhi thog pa blo
gros rgyal mtshan dpal bzang po/ bdag chen shar pa ye shes dbang phyug rgyal mtshan dpal bzang po la sogs pa skye dgu'i gtsug rgyan rnams kyis kyang zhabs kyi padmo la gtugs
shing gdams pa zab mo nos te spyi bo'i cod pan du khur bar mdzad do/ /gzhan yang lung rigs la dbang bsgyur ba'i mkhas pa chen po byams chen mkhan po bsod nams chos kyi
kun dga' bkra shis rgyal mtshan dpal bzang po/ glang thang spyan mnga' ba kun dga' rdo rje sku mched/ dro pa mkhan po chos kyi spyan ldan shes rab bzang po/ ngam rings
mkhan po kun dga' grub dang / mkhas pa sangs rgyas seng ge /mkhas pa'i dbang po don yod dpal bzang po/ bstan pa'i rtsa lag kun mkhyen sangs rgyas 'phel/ mkhyen rab kyi dbang
phyug nam mkha' bsod nams la sogs pa gangs ri'i khrod kyi mkhas pa dag gis khyod kyi gsung thub pa'i gsung ltar gus pas bsten cing phyogs bcur spel bar mdzad do/ /brgyad
pa ni/ ris bsgyur phyogs ni zhes sogs

tshigs bcad gsum ste/ don bdun pa shing pho spre'u'i lo tha skar zla ba'i nyi shu gsum nas/ dgu'i bar du sgrub pa'i grogs dang bcas te/ dben gnas bsam gtan phug tu bdud rtsi'i
ril bu tshul bzhin du bsgrub pa bar chad med par mthar phyin te/ dri bzang po dang me tog gi char la sogs pa'i ltas bzang po yang byung ngo / /slar yang dben gnas de
nyid du sku mtshams dam par bcad nas rim gnyis zab mo'i ting nge 'dzin la bzhugs te/ shing mo bya'i lo cho 'phrul chen po'i tshes bco lnga la/ bla ma nam mkha' dpal bzang
sku mdun du mjal ba'i tshe/ na ning nas rje sa chen dang mjal ba la dpe med du byed na/ da lo ni rnal 'byor dbang phyug yang mnal lam du byung gsungs pas/ khong gi zhabs
la 'jus te/ chos rje rin po che la de lta bu los 'ong zhus zer ba thos so/ /gzhan yang 'di'i rnam par thar pa bsam gyis mi khyab ste/ mkhas grub gzhon nu seng ge pas sa
chen gyi dngos slob/ gnyan phul byung ba'i skye ba yin pa'i mtshan ma mthong ba dang / bsgom sde phra ral la chos rje bzang po'i zhabs kyi thod pa bdud rtsis gang ba gnang
ba rje 'di nyid kyis gsol ba'i rmi lam byung ba dang / grub thob chen pos khyod kha rag sgom chung gi skye ba yin no zhes gsungs pa yang thos so/ /gzhan yang zab don 'chad
pa'i tshe blos brtags kyi grub mtha' rnams lung rigs nyi ma'i 'od zer gyis bsal nas/ zab don gyi pad tshal 'byed pa 'di lta bu ni dus mnyam pa'i mkhas pa sus kyang 'gran
par mi bzod do/ /phas rgol dang rtsod pa'i tshe/ dngos stobs kyi rigs pa gnam lcags kyi thog babs nas log rtog gi brag ri bsnyil ba ni/ 'phags yul gyi phyogs glang chos
grags dang tshul mtshungs te/ nyid kyi bla ma rong ston chen po dang / sems dpa' chen po gnyis kyis kyang rigs pa'i dbang phyug chen por bsngags shing / rab byung gi dbang
gsum pa'i lam bsgom du mi rung ba dang / mtshon byed dpe'i ye shes la lhag

mthong med par 'dod pa la btang ba'i rigs pa rnams ni/ mkhas rlom gzhan su la yang ma mthong ngo / /legs bshad rtsom pa'i tshe rna bar snyan cing 'brel chags la/ mkhas pa dag
gis mthong na sngon med pa'i rtogs pa bskyed pa ni/ rje nyid kyi bka' 'bum mthong bas gsal lo/ /chos brgyad mgo snyoms pa ni/ kun la grags shing khyad par du/ sa skya
'khon gyi gdung brgyud la sogs pa che dgu dag gis chos zhus pas/ sku tshe la mi gzan nam zhus pas/ de la dga' tshor med pas skyon med gsung pa lta bu'o/ /yo byad kyi 'dzin
pa dang bral ba ni/ yo byad phyag tu byung ba thams cad la yang na bla ma la 'bul ba/ yang na bla ma'i dus mchod/ yang na rten gsum bzhengs pa/ yang na dge 'dun gyi bsnyen
bkur mdzad pa las/ rang don du til 'bru tsam yang mi 'chang ba mngon sum du gyur pa 'di nyid do/ /rgyu mtshan de dag gi phyir na/ snyan pa'i grags pas sa steng thams
cad khyab ste/ dgung lo don brgyad bzhes pa na yang / e waM chos ldan dang / ngam rings dang / mnga' ris gsum nas gdan 'dren pa cig car du byung ste/ thams cad kyis mgrin
gcig tu bdag cag rnams kyi sa phyogs zhabs kyis bcags nas/ zhal bstan pa tsam zhig mdzad na yang / 'gro ba dpag tu med pa'i don du 'gyur ba yod do zhes zhus so/ /de'i tshe
rgyud sde 'dzin pa chen po kun dga' dbang phyug pa/ chos rje bzang po'i zhabs kyi bka' bzhin du/ e waM chos ldan gyi gdan sar bskos te/ bshad sgrub rgyun mi chad par mdzad
do/ /gnyis pa bsod nams spel ba'i phyir/ rgyun bshags bya ba la bdun las/ phyag 'tshal ba'i yan lag ni/ srid na khyod 'dra'i zhes sogs tshigs bcad bzhi ste/ dang po
gnyis kyis dkon mchog gi sgra don/ rgyud bla ma las drug gsungs pa dang sbyar/ gsum pas rgyal gyi sgra don yab yum sras gsum dang sbyar/ bzhi pas mtshan gyi sgra don sku
gsung thugs dang sbyar ba'o/ /yan lag lhag ma

drug ni/ zhing 'dir dkon pa'i zhes sogs tshigs bcad drug ste/ re re yang rje nyid kyi mtshan dang spel ba'o/ /gsum pa 'bras bu 'grub pa'i ched du smon lam gdab pa ni/ deng
nas bzung ste zhes sogs tshigs bcad bzhi ste/ dang pos gdams pa'i rgyu/ gnyis pas gdams pa dngos la pha rol tu phyin pa'i nyams len/ gsum pas rdo rje theg pa'i nyams len/
bzhi pas de dag gi 'bras bu 'grub par smon pa rtsom pa po'i ming dang sbyar ba'o/ /gsum pa ni/ rje btsun bla ma zhes sogs tshigs bcad drug ste/ phyis drug bsnan pa ni/ dben
gnas dngul chur zhes sogs tshigs bcad gcig dang / ting krol gnas su zhes sogs tshigs bcad gnyis dang / ris bsgyur phyogs ni zhes sogs gsum ste shin tu dag cing yid ches
pa'i gnas su gyur te/ gdul bya rnams kyi dad pa'i yid mtshor khyab par byas pa yin no/ /yon tan rgya mtsho'i yon tan cha tsam rnam par bshad pa las byung ba'i/ /bsod nams
seng ges bsod nams ji snyed bsags pa de yis lus can kun/ /sdug bsngal rgya mtsho'i sdug bsngal kun las brgal te bde ba dam pa'i gling / /rnam mang 'gro la rnam mang phan
pa bsgrub pa'i sangs rgyas myur thob shog /rje btsun bla ma mus pa chen po'i rnam par thar pa ngo mtshar rgya mtsho zhes bya ba 'di ni rje de nyid kyi slob ma dad pa
brtan po dang ldan pa dag gis bskul nas/ rje de nyid kyi zhabs rdul spyi bos blangs pa dge slong bsod nams seng ges shing mo bya'i lo snron gyi zla ba'i yar tshes brgyad
la gling kha bde ba can du sbyar ba'o//

